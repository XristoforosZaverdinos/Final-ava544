Τρεις είναι οι τρόποι ή ρυθμοί σύμφωνα με τους οποίους είναι κτισμένα τα αρχαία κτήρια:

ο δωρικός
ο ιωνικός
ο κορινθιακός
Οι εξωτερικοί κίονες και το τμήμα επάνω από αυτούς, ο θριγκός, μας δείχνουν τον αρχιτεκτονικό ρυθμό του κάθε κτηρίου. Οι κίονες έχουν βάση, κορμό και κιονόκρανο στο επάνω μέρος τους. Ο κορμός των κιόνων συνήθως δεν είναι λείος αλλά έχει ραβδώσεις.

Πού διαφέρουν οι κίονες των τριών ρυθμών;
Στη βάση: Οι κίονες του δωρικού ρυθμού δεν έχουν βάση ενώ του ιωνικού και του κορινθιακού έχουν.
Στις ραβδώσεις του κορμού: Οι ιωνικοί και οι κορινθιακοί κίονες έχουν περισσότερες ραβδώσεις από τους δωρικούς.
Στο κιονόκρανο: Κάθε ρυθμός έχει διαφορετικό κιονόκρανο, πιο απλό ή πιο περίτεχνο!

Από το κιονόκρανο καταλαβαίνουμε αμέσως σε ποιον ρυθμό ανήκει ένας κίονας!
Το δωρικό κιονόκρανο αποτελείται στο πάνω μέρος από τον άβακα, μία τετράγωνη πλάκα και στο κάτω μέρος από τον εχίνο, ένα καμπύλο τμήμα.

Το ιωνικό κιονόκρανο έχει άβακα στο πάνω μέρος κι εχίνο στο κάτω, ενώ ανάμεσά τους έχει τις έλικες.

Το κορινθιακό κιονόκρανο έχει άβακα και από κάτω τον κάλαθο, το κυρίως τμήμα του που έχει τη μορφή καλαθιού με σκαλιστά φύλλα και έλικες.


https://www.ysma.gr/%CE%B5%CE%BA%CF%80%CE%B1%CE%B9%CE%B4%CE%B5%CF%85%CF%84%CE%B9%CE%BA%CE%AD%CF%82-%CE%B4%CF%81%CE%AC%CF%83%CE%B5%CE%B9%CF%82/%CE%BC%CE%AC%CE%B8%CE%B5-%CF%80%CE%B1%CE%AF%CE%BE%CE%B5-%CE%B4%CE%B7%CE%BC%CE%B9%CE%BF%CF%8D%CF%81%CE%B3%CE%B7%CF%83%CE%B5/%CE%BA%CE%AF%CE%BF%CE%BD%CE%B5%CF%82-%CE%BA%CE%B1%CE%B9-%CE%BA%CE%B9%CE%BF%CE%BD%CF%8C%CE%BA%CF%81%CE%B1%CE%BD%CE%B1/